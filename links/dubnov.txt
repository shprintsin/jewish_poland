דברי ימי עולם: כרך שמיני: סוף המאה השמונה-עשרה וראשית המאה התשע-עשרה
מאת: שמעון דובנוב& 3 נסיונות יוסף השני באוסטריה.
גם באוסטריה, המרכז הגדול ביותר של יהודי־המערב1, נעשו בשנות השמונים למאה הי“ח נסיונות לפתרון שאלת היהודים. הקיסר הקאתולי יוסף השני התיחס ליהודים בסבלנות יותר מן ה”פרוטסטאנט הגרוע" פרידריך השני, אבל דעתם הכללית על תפקיד היהודים בממלכה שוה היתה. מה שהמלך הפרוסי החזיק בקשי־עורף את היהודים במצב של משוללי–זכויות וקיסר אוסטריה הבטיח לתת להם חנינה של סובלנות בתנאי שלילת לאומיותם, – הטעם הוא שהאחד סבור היה שהיהודים אין להם תקנה, והשני חשב, שאפשר “לעשותם מועילים לממלכה”. שיטת “התיקון” של אוסטריה לא היתה נוחה ליהודים יותר משנאתה העקשנית של ממלכת פרוסיה, והצדדים הקשים שבמשטרו מורגשים היו ביותר, לפי שתוצאותיהם נראו במדינות שאוכלוסי היהודים היו גרים בהן צפופים – במדינות בוהמיה ומורביה ובגליציה, שנקרעה באותם הימים מעל ממלכת פולין.

קשים ביותר היו נסיונות תיקוניו של יוסף השני ליהודי גאליציה; שמונה עשרה שנה (1790־1772) היו מהרסים שם בלי חמלה את ההווי הכלכלי והציבורי, שנקבע במאות שנות שלטונות של המשטר הפולני. על ידי פקודות יוצאות מווינה אמרו לשנות בבת אחת את כל סדרי העם בחבל הארץ הנספח ובדמות “תיקונים” היו מכוונים חייהם של עשרות אלפי איש, על הבהלה שתקפה בימי המעבר את יהודי גאליציה יעידו קפיצות הספירה הרשמית של האוכלוסיה. לפי ספירת שנת 1773 נמנו בגאליציה 224,980 יהודים, לאחר שנה ירד המספר עד 171,850 ולאחר שלוש שנים אפילו עד 144,200. בשנת 1780 עלה מספרם שוב 151,302, בשנת 1782 – 172,424, בשנת 1785 – 212,002 ולאחר שנה – 215,447. העובדה, שבשנים הראשונות של שלטון אוסטריה נעלם שליש שלם של האוכלוסיה היהודית בגאליציה. מוסברת על ידי הקנאה היתירה של נסיונות מאריה תרזיה ויוסף השני. מס הגולגולת נגבה בקפדנות מיוחדה, מחוסרי האמצעים גורשו אל מעבר לגבול. אלפי מגורשים כאלה פנו לשטחי פולין הסמוכה, אבל השלטונות הפולנים אסרו על המוני הפליטים לעבור את הגבול והללו הוכרחו להסתנן. סיבה נוספת לירידת מספר היהודים בספירה הרשמית היא הגזירה, שאין ליהודי לשאת אשה בלי רשיון הנציב האוסטרי (1773), אבל הרשיון ניתן רק תמורת תשלום גדול. ביחוד פגע ביהודים האיסור לעסוק במזיגה ובחכירת אחוזות (1776) – פרנסות שמהן ניזונו כשליש יהודי גאליציה.

& 4 פולין אחרי חלוקתה הראשונה.
לפני המפנה הגדול בחיי היהודים באירופה המערבית היה המרכז היהודי הגדול שבפולין במצב התפוררות. זו היתה השעה שבין חלוקת פולין הראשונה (1772) ובין חלוקתה השניה (1793). כבר נעשה הניתוח הראשון בגוף החולה של הרפובליקה הפולנית: רוסיה קרעה את רוסיה הלבנה (רייסן) אוסטריה – את גאליציה, ופרוסיה – את פומירניה ומקצת פלך פוזנה. בזה נגזר לגזרים גם הציבור היהודי בפולין. חלק אחד מן הקיבוץ הגדול הזה, שהיה חטיבה מיוחדת סגורה ומסוגרת, נעשה פתאום לחומר נסיונות של יוסף השני; החלק השני נכנס תחת ממשלת הקסרקטין של פרידריך השני, שראתה את יהודי פולין כספחת; החלק השלישי בא לידי רוסיה, שלא יכלה עד העת ההיא להשלים גם עם מציאות היהודים המועטים שבאוקראיינה. והמרכז היהודי המקוטע שנשאר בידי פולין אחרי הניתוח בשנת 1772, סבל מכאובי הממלכה הגוססת, שעתידה היתה עוד להתחלק פעמים. פולין ההולכת למות פירכסה וביקשה לה סם חיים בחוקי “המועצה התמידית”, בתיקוני “הועד (סיים) של ארבע השנים” (1791־1798). עם התיקונים הכלליים הורגש צורך גם בריפוי החולי הנושן – בפתרון שאלת היהודים. הועדה הכספית על יד הסיים של ארבע השנים אספה ידיעות של מספר היהודים שנשארו בפולין אחרי החלוקה הראשונה, על מצבם הכלכלי והתרבותי, ואלה תוצאות חקירותיה הגלויות. כפי שהן מבוארות במסקנותיו של אחד מחברי הועדה ההיא, ההיסטוריון טאדיאוש צ’אצקי, שעסק בעיון בשאלת היהודים:

לפי רשימות הממשלה היה מספר היהודים בפולין ובליטא בתקופת שנת 1788 617,000 נפש; אבל צ’אצקי מעיר בצדק על יסוד בחינות הרבה, כי המספר האמיתי של היהודים היה לא פחות מתשע מאות אלף, אלא שמפני משא המסים לא הוכנסו כולם ברשימה הגלויה. דעתו זו מתאמת כמעט לדברי בוטרימוביץ', חבר הועדה לעניני היהודים בסיים ארבע השנים, שבודאי בן סמך היה, והוא אמר, שהיהודים בפולין הם אחד משמונה בכל יושבי הארץ (7,790,000). היהודים, שהיה מספרם בפולין על־פי זה קרוב למיליון, התרבו במהירות יתרה. כי רגילים היו בימים ההם להשיא את בניהם בעודם צעירים מאד. חינוך הנערים בבית־הספר נצטמצם רק בלימודי התורה, ובייחוד בתלמוד ונושאי כליו. המסחר היה בידי היהודים בשעורים האלה: שלוש רביעיות של כל היצוא ועשירית מן היבוא. על כלכלתו הוציא הסוחר היהודי כחצי הוצאתו של סוחר נוצרי, ועל־כן היה היהודי יכול להוזיל הרבה את סחורתו. בכל מדינות פולין, חוץ מ“פולין גדול”, היו מחצית האומנים יהודים. רוב האומנים היו סנדלרים, חייטים, פרוונים, צורפי־זהב, חרשי עץ, סתתים, וסַפרים; בכל ארץ פולין היו רק ארבע־עשרה משפחות יהודים עוסקות בחקלאות. חלק אחד משנים עשר בכל יהודי פולין היה של “בטלנים”,אנשים שאין להם עבודה קבועה ומסוימה, ואחד מששים של קבצנים ומחזרים על הפתחים.

למסקנות הרשמיות האלה ועדותם של בני הדור יש להוסיף, שאחד מעסקיהם העיקריים של היהודים בעת ההיא היה העסק במשקאות – החזקת בתי־משקה בכפרים שבהם גר שליש האוכלוסיה היהודית. היהודי שחכר מבעל –האחוזה את העסקים הכפריים שלו (עסקי החלב וגני־הפירות והמרעה והיער) היה חוכר גם את “זכות הפרופינאציה” – היא הזכות לבשל ולמכור משקאות חריפים בבתי־המשקה שבכפרים ובבתי־המלון שבדרכים. העסקים האלה היו מביאים את היהודי לעתים קרובות לידי התנגשות עם האיכר הצמית, שהיה הולך אל בית־המשקה לא מעושר, כי אם מרוב עוני ויגון. המדרגה התחתונה בדילדולו של האיכר היתה קרובה לפתח בית־המשקה, – ומכאן הרעיון הפשוט, שהיהודי בעל בית־המשקה הוא המרושש את האיכר. עלילה זו על היהודים המציאו אותם האדונים בעלי העבדים, שהיו מרוששים באמת את האיכרים המשועבדים להם והם היו המרויחים ביותר מזכות הפרופינאציה שהיו מחכירים ליהודים. ועל היהודים השפיעה החזקת בתי־המשקאות לרעה. קשה היה מצבו של החוכר בין האציל הפזרן המתחולל ובין האיכר המדוכא. בעיני בעל־האחוזה היה החוכר גם הוא עבד, ודרכיו עם החוכר היו כדרכיו עם האיכר. על קילקולי הדרכים והגשרים באחוזתו היה האציל מכה לפעמים את החוכר; מנהגי בוז והתקלסות בחוכר ובבני ביתו היו מצויים בשעה שהאדון האציל משתובב. בספר זכרונותיו של בעל אחוזה בוואהלין נמצאו, למשל, רשימות כאלה משנת 1774: “החוכר הירשקה לא סילק לי עוד מהזמן שעבר 91 שקל. הוכרחתי לתבוע בעקיפין. על פי שטר החכירה יש לי רשות, אם אינו פורע, להחזיקו עם אשתו וילדיו בבית הסוהר כמה שארצה, עד שיפרע את חובו. צוויתי לאסרו בשלשלאות ולסגרו ברפת עם חזירים, את אשתו ואת ‘בחוריו’ הנחתי בבית־המלון; רק את בנו הצעיר לייזר לקחתי אל בית האחוזה וצויתי ללמדו עיקרי הדת ותפילות (קאתוליות”. שם הכריחו את הנער להצטלב ולאכול בשר חזיר; אך כשבאו יהודים מברדיטשוב ושילמו את חובו של החוכר שנתרושש, שוחרר האב ממאסרו והנער מהמרה בעל־כרחו.

מה הכריח את המון היהודים להיזקק לאותו העסק של חכירה והחזקת בתי־משקה בכפרים? מבין היהודים, שהגיעו לאחד משמונה ביושבי פולין, יצאו חצי מספר כל האומנים שבממלכה והרוב המכריע של הסוחרים. אבל נראה שכל המקצועות האלה לא היו מספיקים כמקורות פרנסה. איגודי האומנים והסוחרים, שהרבה גרמנים נמצאו בתוכם, היו אוסרים גם בפולין, כמו בארצות המערב, לצרף למניין שלהם אומנים וסוחרים יהודים, ובזה הקטינו אל חוג פעולתם עד מאד. בעירונים ובסוחרים הנוצרים השולטים בעיריות היה תלוי גורל היהודים וברשותם היה לתת או שלא לתת ליהודים המתחרים אתם את הזכות לעסוק במסחר ובאמנות. התקנה של הסיים משנת 1768 מסרה את פעולת היהודים בערים להשגחת העיריות.

החוקה משנת 1775, הגדילה את דמי הגולגולת שהיו מוטלים על היהודים (תחת שני זהובים – שלושה זהובים מכל איש ואשה וגם מילדים קטנים). עם זה נסתה להציב גבולים לנשואי היהודים, אם גם לא על פי חומר הדין שבמערב. לרבנים נאסר לסדר קדושין למי שאינו עוסק באחת העבודות המותרות על פי החוק, במלאכה, במסחר, בחקלאות ואינו יכול להגיד במה היה מתפרנס. אמנם החוק הזה לא היה נוהג בפועל מעולם.

תפיסה אחרת היתה לו לבעל הספר הפולני שנדפס בווארשה בשנת 1782 בשם “על נחיצות תיקונים ליהודים בארצות מלכות פולין”. המחבר הזה, שהעלים שמו בכינוי “אזרח אלמוני”, מחזיק בשיטת אפוטרופסות ברוח ההשכלה והתועלתיות. במקצוע הדת נותן הוא חופש ליהודים לעניין עיקרי אמונתם, אבל חושב לנכון להילחם עם “המנהיגים המזיקים” – עם ריבוי החגים והלכות מאכלות אסורות וכיוצא בזה. אומר הוא, שיש לצמצם את השלטון הקהילה ולהעמידה על ענייני הדת בלבד, כדי שלא יהיו היהודים “מדינה בתוך מדינה”. בשביל שיתבוללו היהודים בתוך העם הפולני יש להטיל עליהם שישתמשו בלשון הפולנית בעסקיהם, לבטל את האידיש ולאסור להם להדפיס ולהביא מחוץ לארץ ספרים בעברית. במקצוע הכלכלה יש לאסור ליהודים להחזיק פונדקאות כפריים ולמכור שם יין ולהתיר להם לעסוק רק במלאכה, במסחר ישר ובחקלאות. הצעתו של “האזרח האלמוני” מכוּונת איפוא “להפיג את רוע היהודים” על ידי התבוללות מאונס, כמו שהצעת זאמויסקי היתה מכוונת למטרה זאת על ידי התבדלות מאונס. רק יהודי “מתוקן” באופן כזה אפשר להשוותו לנוצרי. בהצעה זו נראית בבירור השפעת השיטה האוסטרית של יוסף השני. ההצעה נתקבלה ברצון בחוגי הציבור הפולני, שהושפעו מדעות המאה הי“ח. בשנת 1785 נדפסה המחברת הנ”ל בהוצאה שנייה, ובשנת 1789 הוציא אותה חבר “הסיים של ארבע השנים” בוטרימוביץ' בהוספות משלו. מכאן לקח בוטרימוביץ' את החומר להצעתו בדבר “תיקון היהודים” והביאה לפני הועדה של הסיים (1790), שהיה יושב על המדוכה לקול המון המהפכה הצרפתית.

מה היה טיבו של המון היהודים בפולין בתקופה ההיא בחייו הפנימיים? הרקבון החברתי של הסביבה ורעל ההתבוננות של ממלכת פולין נכנסו גם לחייהם הפנימיים של היהודים. מצודתם הלאומית, היא הקהילה האוטונומית, התמוטטה. כבר בשנת 1764 בוטלו הועדים הארציים המרכזיים של פולין וליטא. בינתים בא הקרע הגדול של החסידות. רוב הקהילות נתפלגו לשתי מפלגות צוררות זו את זו – חסידים ומתנגדים. המחלוקת הדתית נסתבכה סיבוך נוסף על ידי מאבק ההמונים נגד הגבירים והיחסנים בהנהלת הקהילות שלא היתה עליהם מרות ועד ארצי, פרנסי הקהילות לחצו את העם בהערכת המסים הממשלתיים והמקומיים, כי הטילו את רוב העומס על בני דלת העם והביאו אותם לידי התרוששות. היו מעשים בפרנסים וברבנים, שמעלו בקופת הקהל, רדפו שלמונים וסחטו. הלחץ מצד שלטון הקהל היה מכריח רבים מאנשי ההמון “לילך בערכאות של גוים” – נגד האיסור המקובל – בקובלנות על התקיפים מקרב אחיהם. בשנת 1782 התאוננו שלוחי חלק אחת מקהילת מינסק, מבני ההמון שרובם בעלי מלאכה, בבית הדין לענייני הכספים הליטאי כי ראשי הקהל גובים את ההערכות מהעניים ביד חזקה על ידי הטלת חרם ומועלים בכסף. הקובלים מוסיפים, כי על נסותם לגלות את מעשי הקהל לפני הממשלה נתפסו והושמו בבית הסוהר בפקודת הפרנסים והוקעו לפני עמוד הקלון (קונא) בבית־הכנסת.


אחד הרבנים המשכילים המעטים שבימים ההם, ר' יהודה ליב מרגליות, מתאר בצבעים שחורים את דרכי מנהיגי הקהילות: “ראשי ומנהלי העדה, אשר חטאת העם יאכלון, ישתו יין ענושים, רבוני כל המסים מעריכין ומחרימין, ושכר עסקם בצרכי הציבור נוטלים בסתר כבגלוי בכל מיני החבולה, לא ילכו חלילה ד' אמות בלי נטילה, ורק העניין ישאו משא… החכמים מחניפים להעשירים, הרבנים מבזים זה את זה: העוסקים בתורה את העוסקים בנסתרות ובעשר ספירות, וההמון מצרף עדות שניהם לחתוך הדין על פיהם, כי החכמים כולם פרועים לשמצה… יקר בעיניהם (של העשירים), כי ימצאו חן בעיני השרים יותר מכל ההתקרבות לטובים ולישרים (שבקרב היהודים), ולא יתהלל איש: החכם כיבדני, כי אם בזאת יתהלל המתהלל: השר הביאני חדריו ובית נכותו”. בין האמידים רבה “אהבת התכשיטים”; הנשים היו עונדות חרוזי מרגליות על צואריהן ולובשות שמלות בשלל צבעים.
דברי ימי עולם: כרך שביעי: המחצית השניה של המאה השבע עשרה והמאה השמונה עשרה
מאת: שמעון דובנוב
§ 20 ימי מלכות סטאניסלב אוגוסט, שחיטות ההיידאמאקים וחלוקת פולין הראשונה (1764–1789).
אחרי שנבחר סטאניסלב פוֹניאטובסקי, מקורבה של הקיסרית הרוסית ייקתרינה השניה, למלך פולין על־ידי לחץ הצבא הרוסי, באה שעת מהומה לארץ. המחלוקת המתמדת של המפלגות ומנהיגיהן רבי האצילים צ’ארטוריסקי, פוטוצקי, בראניצקי וראדזיביל, שקצתם דרשו תיקונים מתונים וקצתם נשארו אדוקים בסדר הישן; הריב על שוויון הכתות הדתיות הנוצריות, נכלי הדיפלומטיה הרוסית, הפרוסית והאוסטרית, ובייחוד יד הציר הרוסי בענינים הפנימיים; הניגוד מצד נבחרי הסיים, ההתפרצות החדשה של ההיידאמאקים באוקראינה ולבסוף החלוקה הראשונה של פולין – זוהי המסגרת החיצונית למאורעות, שהתרחשו בשמונה השנים הראשונות למלכות המלך החדש. בימי הסערה ההם לא הושם לב כלל לשאלת היהודים. שום איש לא חשב להכניס את היהודים לשאלת השויון לבעלי דתות אחרות, שהרי אפילו באירופה המערבית עדיין לא נחשבו היהודים כאזרחים גמורים, וברוסיה לא היתה להם דריסת רגל כלל. עד כמה שטיפלו בהם המחוקקים בכלל, לא עשו זאת אלא לשם הטלת מסים יתרים על קהילות היהודים.

לפני כינוס הסיים הגדול בוורשה במאי שנת 1764, שהיה עליו לעסוק בתיקונים שונים במשטר המדינה, נידונו הצעות התיקונים בסיימים הקטנים של המדינות השונות. אצילי פלך וילנה הכניסו להוראות, שנתנו לנבחריהם, דרישות אלה בנוגע ליהודים: א) בצד בני דתות אחרות, גרמנים ובני חוץ לארץ בכלל, יהיו גם היהודים מופקעים ממשרות גובי מס, פקידות המכס ומשמר הגדול; ב) צריך להגדיל את מס הגולגולת, המוטל על אוכלוסי היהודית, ולתכלית זו ייערך מיפקד כל היהודים היושבים בארץ, בתנאי שיהיו משועבדים לעולם למקום ישיבתם, שנמצאו בו בשעת המיפקד; ג) יש להסדיר את המסחר היהודי באופן שלא יזיק לסוחרים הנוצרים. דרישות כיוצא בהן הוצגו גם מנבחרי פלכים אחרים, ודאי על־פי צו, שניתן מן המרכזים המדיניים. הסיים הגדול בוורשה שׂם לב לדרישות אלה בשעת ניסוח התנאים, שהותנו עם המלך החדש, ולסיימים הבאים אחריו לא נשאר אלא לשכלל תיקונים אלה. תחילה החליט הסיים לשנות את שיטת המסים ליהודים, כדי להרבות את הכנסות המדינה. על־פי החלטת ועד המלוכה משנת 1717 היה על יהודי פולין גופה לשלם בסך הכל 220.000 זהובים ועל יהודי ליטה 60.000 זהובים לשנה (למעלה, § 14), וסכומים אלה היו הקהילות משלמות לפי הערכה מסויימת ומוסרות אותם לאוצר המלכות על־ידי שני ועדי הארצות, ועד פולין וועד ליטה. אולם, לא נעלם מעיני הממשלה, שפרנסי הקהילות היו גובים סכומים יותר על ההערכה ומשתמשים בעודף לטובת הקהילות, ואפילו לטובתם הפרטית, ונמצא שהמדינה היתה יכולה להוציא מהיהודים ממון הרבה יותר, בלי להעמיס על היחיד יותר מאשר עד כאן, אם ישלם היחיד את המס ישר לאוצר המלכות. מטעם זה תיקן הסיים, כי משנת 1765 והלאה חייבים כל היהודים, בלי הבדל גיל ומין, לשלם שני זהובים מס הגולגולת לשנה. כל קהילה נתחייבה לקבוע מיד, בסיוע מפקח מטעם שר המחוז או בעל האחוזה מבין האצילים, את המספר המדוייק של האוכלוסין היהודים היושבים באותו המחוז.67 לשם השגחה על מיפקד העם נתמנו, חוץ מזה, ממונים מיוחדים מטעם הממשלה לכל מחוז ומחוז. עם ביטול שיטת ההערכה לא היה אוצר המלכות שוב זקוק לשירות ועדי הארצות של קהילות ישראל, ולפיכך ציווה הסיים לאסור מכאן ולהבא את כינוסי וועדי הארצות. מה נוגע לסיים הפולני, שועדי הארצות היו עמוד התיכון של שלטון הבית היהודי, שעליו נשען כל הסדר של הקהילות ומוסדותיהן? מכיון שהועדים נעשו מיותרים לגביית המסים, אבדה להם בעיני הממשלה כל זכות הקיום.

התיקון הראשון בענייני היהודים בוועד המלוכה נעשה, איפוא, רק לטובת אוצר המלכות. בשנה שלאחריה נערך מיפקד היהודים כמצווה, אבל לא בכל מקום בשקידה שוה, שכן הסיים לא שׂם לב בשעת המהומה לשאלת היהודים. עד כמה שטיפל בשאלה זו אגב עסקי מדינה כלליים – לא היה הדבר לטובת היהודים. בשנת 1768, למשל, קיבל הסיים, מתוך משא־ומתן על מצב המעמדות העירוניים, החלטה זו לפי הצעת מועצות העיר שונאות ישראל: היהודים הם סבל קשה מנשוא לערים ומזיקים לאזרחיהן על־ידי נטילת מקורות הפרנסה – ולפיכך יש לשוב לתקנות הסיימים מהמאה השש־עשרה ולעשות את הסכם המועצות תנאי־קודם למתן זכות־ישיבה ליהודים בכל הערים, שאין שם אישורים מיוחדים. גזירה זו הסגירה את היהודים בכמה ערים לשרירות לבם של התושבים הנוצרים, בעלי תחרותם במסחר ובמלאכה. בעוד שהחלטות הסיים במאה השש־עשרה וכן גם גזירות הכנסייה נקבעו קודם לכן רק להלכה ולא למעשה, הנה הגזירה שנתחדשה עכשיו על־ידי הסיים, נתנה חרב בידי העיריות ואיגודי האומנים בערים שבהן היתה המלחמה הכלכלית חריפה גם בלי זה, למרר את חיי היהודים. החנוונים ובעלי המלאכה בקראקא התחילו קובלים, כי “היהודים הולכים ומרחיבים את מסחרם ואצרו כל מיני סחורות, בתוכן גם כלי הכנסייה הדרושים לקתוליים, ומוכרים אותם לחרפת הנוצרים, העוסקים בכל מיני מלאכה” וכיוצא בזה. והעיריה גזרה, שהמסחר היהודי יצומצם בסחורות מסויימות (בד, מיני סדקית ובגדים ישנים) ומותר להם למכור את סחורותיהם רק בחנויותיהם שבפרבר העיר ולא ברחובות, בבתים, בחצרות ובבתי הנזירים (1771). כדי שלא יוכלו היהודים למכור את סחורותיהם במחיר נמוך לשם תחרות עם הסוחרים הנוצרים, הנהיגו מועצות העיר מחירים קבועים ומפקחים מיוחדים על המסחר היהודי. חוץ מזה הטילה מועצת העיר על קהילת ישראל מס משונה – והוא: פיצוי לעיר על הוצאותיה במלחמתה הממושכת בהתחרות היהודית (1776).

לא טוב מזה היה המצב בימים ההם בוורשה, עיר המלוכה, שבה אסורה היתה ליהודים ישיבת קבע מאז ומותר היה להם לשהות בה רק ברשיון מיוחד של העיריה לצרכי עסקיהם, בפרט בשעת היריד שבימי כינוס הסיים. אולם, מכיון שאבות העיר לא השתמשו בזכותם למתן רשיון אלא לעתים רחוקות, פסק הסיים בשנת 1768 “לטובת הכלל ולשם הוזלת הסחורות”, להתיר ליהודים את המסחר החפשי בעיר הבירה בכל ימי כינוס הסיים. מובן מאליו, שהיהודים השתמשו בזכות זו במידה מרובה, ומטעם זה התלקח בעיר הבירה ריב, שגרם לאחר זמן להתנגשות קשה.

ובעוד שהתגרנים צרי־העין ביקשו את טובתם הפעוטה, זיעזעו את פולין מבוכות מדיניות. בתביעתה של הקיסרית הרוסית, ייקתרינה השניה, לתת שויון דתי גמור לבני הדת היוונית־אורתודוכסית היה משום נסיון קשה לפולין הקאתולית. למושלת רוסיה לא היתה דרישת הסובלנות הדתית אלא תואנה לספח אדמת פולין, שכבר התחילה בו קודם לכן. ודווקא משום כך התנגדו האצילים הפולנים בכל תוקף לסובלנות זו. לשויון ולרוסיה התנגדה ביותר הכמורה הפולנית בימים ההם ובראשה הבישוף הידוע מקראקרא, סולטיק, שערך את משפטי עלילת הדם הנוראים, ואותו ציווה ציר רוסיה רֶפְּנין לאסור ולגרש לרוסיה. אבל גם אותו חלק האצילים, שהיה נוטה לפשרות בשאלת השויון, התנגד לכל תיקון מדיני ודרש בתוקף את “חירות האצילים” – ובייחוד, את הזכות הקדושה של ערעור יחיד (Liberum Veto), שהזיקה כל־כך לועד המדינה. בשנת 1767 התחבר חלק זה של האצילים, בסיוע רוסיה, אל הקונפדרציה בעיר ראַדום ובתחילת השנה הסמוכה קמה כנגדה הקונפדרציה הקאתולית הקיצונית בעיר בּאַר “לשם הגנה על הדת והחרויות הריפובליקאניות הקדושות”. בין כתבי הפולמוס והפלסתר, שפורסמו על־ידי מתנגדי הקונפדרציה הראַדומית, נמצא אחד, שמחברו ליגלג על תביעותיהם של בני הדתות המשועבדות ושם תביעות כאלו בפי היהודים בצורת “כרוז הקונפדרציה של אצילי ישראל”. “מסרבים לתת לנו – נאמר בכתב פלסתר זה – את הכבוד הראוי לאצילי מלכות ישראל; על אחדים מאתנו נזרקת בלי משים אבן על הראש מידי פירחח נוצרי בלווית חרפות וגידופים. לשם החזקת עמנו, לשם השגת חרות במסחר ובמעשי סרסרות, אנו מכריזים בזה על תביעותינו”. בעיני הפולנים השמרנים נראו תביעות היהודים לשויון ולאזרחות רחוקות כל־כך מן השכל, עד שראו בהן רק אמצעי ללגלג על דרישות הנוצרים בני הדתות האחרות. אולם, דווקא בימים ההם פרץ שוב אותו כוח־איתנים גס, שהכין גורל שווה ליהודים ו“לפריצים” הפולנים: ההיידאמאקים האוקראינים והקוזאקים, שעלו שוב על הארץ לשחתה, היו נוהגים לתלות על עץ אחד אציל, יהודי וכלב ולשים על גזע העץ פתק ובו כתוב: “פולני, יהודי וכלב – דת אחת לכולם!”

בימי חמלניצקי נמצא יהודי שוב בין הפטיש והסדן. “קנאת עבדים יוונים נלחמת בדם ואש נגד קנאת אצילים קאתוליים” – כך תיאר המלך סטאניסלב אוגוסט, שעמד מן הצד, את הפורעות במכתב פרטי לפריז. הופעת הקנאים הקאתוליים, שנתחברו בקונפדרציה של בּאַר, עוררה בצד שכנגד, בחוג קנאי הדת הרוסית שבאוקראינה, קנאה קשה כמות. במנזרים הרוסיים של מחוזות הגבול עוררו זה כבר, על־ידי הסתה חשאית, את העם כנגד קאתולים ואוניאַטים. אחד המסיתים, ראש בית־הנזירים, הסמוך לז’אבוטין ושמו מלכיצדק, היה נוסע לפטרבּוּרג ומקבל הוראות מפי הקיסרית ייקתרינה. כשעלו צבאות רוסיה על אוקראינה כדי להשמיד את הקונפדרציה של בּאַר, שהה בבית הנזירים של מלכיצדק גדוד קוזאקים מאשדות הדניפר, ובראשם המצביא זֵ’ילֶזניאק, והנזיר הקנאי עורר אותו לפתוח במלחמת מצווה כנגד הפולנים והיהודים. כדי להוכיח לקוזאקים, כי מובטחת להם עזרת הרוסים, הראה להם הנזיר פקודה מאת הקיסרית ושם נאמר: “הואיל וידוע לנו היטב, שהפולנים והיהודים מתייחסים בבוז ובחוצפה לאמונתנו, אנו נותנים פקודה זו ומצווים למקסים ז’ילזניאק, ראש ומצביא בארצותינו שבאשדות הדניפר התחתונות, לעבור את הגבול הפולני, להשמיד, להרוג ולאבד בעזרת אלוהים את כל הפולנים והיהודים מחרפי אמונתנו הקדושה”. אמנם, לאחר זמן, כששמעה הקיסרית על מעשי האכזריות של המתקוממים, הכריזה, כי הפקודה לא היתה אלא זיוף גס, אבל “איגרת הזהב”, כפי שכינה העם את הפקודה, הביאה תועלת מרובה להיידאמאקים במעשה הדמים שלהם. כל מקום שהגיעו לשם היה ראש הגדוד מכריז בבית היראה הרוסי את פקודת הקיסרית, ועם הרוסים התלכד בהמונים מסביב לדגל המלחמה הקדושה.

מז’אבוטין, שבה נפתחה המרידה באפריל, הוליך ז’ילזניאק את גדודי הקוזאקים לערים אחרות בפלך קיוב: סמיילה, צ’רקאסי, קורסון, בוהוסלב ועוד. בדרכו נתחברו אליו בכל מקום מחנות קוזאקים עריקים, צמיתים ועֵרב רב, עד שהיה למחנה צבא גדול. בכל מקום, שהגיעו המתקוממים, הרגו את הפולנים, בייחוד כמרים ובעלי אחוזות, וכן גם את היהודים, בלי רחם. בז’אבוטין בלבד שחטו שבעים יהודים, ובמקומות אחרים השמידו את אוכלוסי היהודים כליל. הרוצחים לא היו נופלים באכזריותם מגיבורי חמילניצקי בשעתו. יהודים ופולנים ברחו בהמונים, אחוזי אימה, מכל המקומות שבדרך ההיידאמאקים, ואלפים ביקשו מפלט בעיר הבצורה אומַאן. מפני הדוחק שבמבצר הוכרחו המוני פליטים לחנות ביערות הסמוכים. העיר היתה נחלת השר פּוֹטוֹצקי מקיוב, ובראשה עמד מפקד הצבא מלאדאנוביץ'. בתוך הגדודים, שעמדו תחת פקודתו, נמנה גם גדוד, שבראשו עמד מפקד הקוזאקים גוֹנטה. אף שגוֹנטה היה חשוד מקודם על חיבתו למתקוממים, לא נזהר מלאדאנוביץ ושלח אותו בראש גדודו כנגד ז’ילזניאק, שעלה על העיר. גוֹנטה התחבר עם ראש ההיידאמאקים, וביום 18 ליוני 1768 עמדו שניהם עם גדודיהם לפני שער העיר אומאן.

יום אחד יכלה העיר להחזיק מעמד בפני השונא. הפולנים והיהודים ענו על הסתערות הצרים ביריות. אולם, לא כל הפולנים היו אמיצי לב, וקצתם דאגו רק להצלת עצמם. מפקד המבצר מלאדאנוביץ' מיהר לבוא במשא־ומתן עם ההיידאמאקים והסתפק בהבטחתם, שאין הם מתכוונים אלא ליהודים. כשנכנסו גוֹנטה וז’ילזניאק אל העיר התנפלו מחנותיהם לראשונה באמת על היהודים, שהתרוצצו הנה והנה מפחד, והרגו אותם במיתות משונות ואכזריות, דרסו אותם בפרסות סוסיהם, זרקו אותם מן הגגות, הרימו את הילדים ברמחיהם ואנסו את הנשים. ראש הרוצחים גונטה הבטיח לשים קץ לשפיכות הדמים, אם תביא לו הקהילה היהודית פדיון מסויים, אבל לאחר שראשי הקהל הביאו לו למועצת העיר מתנות, כסף ודברי חפץ, ציווה לזרוק את הפרנסים דרך החלון אל האספסוף השואף לדם. חבורה גדולה של היהודים סגרה על עצמה בבית־הכנסת הראשי. כשהסתערו ההיידאמאקים על הבית, נמצאה בין המון המתפללים קבוצת אמיצי לב, שהתנפלו מתוך יאוש על הצרים בחניתות ובסכינים והפילו חלל כמה מהם. אז העמידו ההיידאמאקים תותח מול בית־הכנסת, הרסו את הדלתות והפכו את בית התפילה לבית מטבחיים. כשהלכו משם, צפו מאות מתים בדם (ה' תמוז). אולם, עכשיו הגיעו תורם של הפולנים, וגורלם בבית היראה לא היה טוב מגורל היהודים בבית־הכנסת. בין “הפריצים” ההרוגים נמצא גם הבוגד מלאדאנוביץ'. הרחובות היו מכוסים ערמות הרוגים, וביניהם כמה פצועים וגוססים. כעשרים אלף איש נהרגו ב“טבח אומן” זה. המנצחים יצאו מתך העיר, שנהפכה לשדה חללים אל המחנה שלהם סמוך לעיר וחגגו שם שבועיים ימים את מעשי גבורותיהם.

בינתיים השתוללו גדודי היידאמאקים במקומות אחרים של מחוז קיוב: פאסטוב, ז’יבוטוב, מאקארוב. זכרם של ראשי הכנופיות הללו, שהיו חיות טרף בצורת אדם, נערץ על־ידי העם האוקראיני. מנהיג אחת הכנופיות, שוואַצ’קה, שציווה בפאסטוב בלבד לדקור כשבע מאות פולנים ויהודים, נערץ בדברי שיר אלה: “מה יגיל שוואַצ’קה בעיר פאסטוב, מה יעלוז בנעליו הצהובות, אחרי תלותו את היהודים, אחרי תלותו את הפולנים, בשערי חצר האחוזה!”

מעשים נוראים בודדים של תנועת ההיידאמאקים החדשה נשתמרו בתעודות החקירה המשפטית אחרי שהוכרעה התנועה. כשנכנסה כנופית בונדארנקו לעיירה מאקארוב, נזדמן להם יהודי, אשתו ושלושה ילדים; לאחר שהאב ושני בניו נהרגו, הבטיחו הרשעים לילד השלישי להשאיר אותו בחיים, אם יסכים לירות באמו. הרובה ניתן לו והוא ירה. בונדארנקו לקח אותו על סוסו כדי לחנכו בנצרות. חוץ מבן זה הורג־אמו לא נשאר מיהודי מאקארוב אף אחד בחיים. ומעשה בגדוד קוזאקים והקצין שילוֹ בראשו, שעלה על עיר המסחר באלטה, שישבה על גבול תורכיה ונחלקה על־ידי הנהר קוֹדימה לשני חלקים, פולני ותורכי. כשהתנפלו הקוזאקים על העיר, נהרגו רבים מתושביה היהודים בסיוע התושבים הרוסים והרומנים. וכשהלכו הקוזאקים משם, התנפלו היהודים ביחד עם התורכים על ההיידאמאקים הנשארים ועל עוזריהם והתנקמו בהם נקמת דמים.

“טבח אומאן” שימש נושא לכמה קינות, סליחות ושירי עם על גזירות תקכ“ח.68 באחד השירים אומר המחבר, המושפע מרושם הגזירות בדורו, כי הפורעניות של שנת תקכ”ח גדולות מפורעניות שנת ת"ח, אבל למעשה לא היו אלא זעיר אנפין של הגזירות ההן.69

תנועת ההיידאמאקים, שפרצה באביב וכבר הוכרעה בסוף הקיץ, נצטמצמה הפעם במקום צמיחתה, ולא נפגעו אלא מחוז קיוב וחלק מפודוליה. הממשלה הפולנית וגם הממשלה הרוסית לא רצו, שתנועת הליסטים תימשך. לפי פקודת הקיסרית יקתרינה יצאו צבאות רוסיה, וקריצ’וטניקוב בראשם, ביחד עם הצבא הפולני של בראניצקי להשמיד את הנופיות. ז’יליזניאק וגונטה נתפסו טרם הספיקו להתפכח משיכרותם במשתה שערכו לאחר טבח אומאן. הקוזאקים וההיידאמאקים נתבעו לדין בקיוב. ז’יליזניאק ומסיתו מלכיצדק נידונו בבית־דין הרוסי לעונש קל: לגירוש לסיביריה. אבל הערכאות הפולניות ענשו את ראשי ההיידאמאקים בענשים אכזריים: גונטה נידון כבוגד להפשטת עורו חיים ולריבוע על האופן. לפי עדות יהודית, הניחו על ראש גונטה הרשע, לפי פקודת בראניצקי, עטרת ברזל מלובן באש, כדי ללגלג על התנשאותו למלוך. אף יתר מנהיגי הכנופיות נענשו קשה. מאז נעלמה ההיידאמאקיות לימים רבים. מאה שנים ויותר עברו עד ששבה לתחייה בפרעות על היהודים ברוסיה הדרומית, ובצורה יותר אכזרית – בשחיטות אוקראינה האחרונות בשנות מלחמת האזרחים אחרי המהפכה הרוסית.

בינתיים מיהר לבוא הקץ על מלכות פולין. ארץ זו, שבה היה לקוי המשטר המעמדי במגרעות יתירות; שבה היו יחסי האומות והדתות בנויים רק על שנאה וקנאה; שבה היו גדולי האצילים מזלזלים בקטנים, והללו מבזים מצדם את בעלי המלאכה והסוחרים ומשעבדים את האיכרים; שבה לחץ המעמד העירוני את היהודים בני תחרותו בכל מיני לחץ, והאיכרים המשועבדים היו מתמרמרים כנגד כל בני המעמדות הגבוהים – ארץ כזאת לא יכלה להתקיים ברשות עצמה ונידונה על כרחה להתנוונות ולהתפוררות. ממשלות הארצות השכנות, שכבר הכניסו את ראשן לעסקי פולין הפנימיים, נועצו על תכנית משותפת לחלוקת הממלכה. לשלוש המלכויות השכנות, שהיו בנויות על משטר שלטון היחיד, קל היה להשתמש באמתלה, שההפקרות בפולין מצדיקה את החלוקה. בשנת 1772 באו הקיסרית הרוסית יקתרינה השניה, מלך פרוסיה פרידריך השני ויוסף השני, בן הקיסרית מאַריה תיריזיה באוסטריה, לידי הסכם לחלק ביניהם את מחוזות הגבול של פולין. לפי ברית זו קבלה רוסיה את גלילי מוהילוב, וויטבסק ובמקצת מינסק, אוסטריה – את רוב רוסיה האדומה, היא גליציה, ופרוסיה – את פומרניה ופולין גדול (חוץ מפוזנה ומחוזה שנפלו בחלק פרוסיה רק בחלוקה השניה). השטחים, שבהם היה הישוב היהודי צפוף ביותר, נכנסו לרשות אוסטריה ורוסיה.

המכה, שהוכתה מלכות פולין, עוררה בטובי העם הפולני הרהורי תשובה. בסיוע רוסיה נוסד ועד עליון, היא “המועצה התמידית” (1775–1788), שעליו הוטל התפקיד הקשה לערוך שלטון מסודר בארץ זו, שהיתה “עומדת על ההפקרות”. ואמנם, נתקלה המועצה בהתנגדות האצילים למשפחותיהם, שבעיניהם עדיין נחשבה ההפקרות ל“חירות זהב”. רק בתחום חינוך הנוער הצליחה המועצה להכניס תיקונים חשובים. בשנת 1773 ציווה האפיפיור קלימנס הארבעה־עשר, הוא החשמן גאנגנילי, שיצא כנגד עלילת הדם בפולין בשעתה, לבטל את ברית הישועיים, ועל־ידי כך הציל את הנוער בפולין משיטת החינוך המשחיתה של “חברת ישו”. “ועדת החינוך” במועצה התמידית יסדה כמה בתי ספר חדשים והעמידה את הישנים על בסיס חדש. אחד מחברי אותה הוועדה, הקנצלר אנדז’י זאמויסקי, שהממשלה מילאה את ידו לחבר הצעה של ספר חוקים חדש, הכין תכנית מיוחדת לתיקונים גם בחיי היהודים; אולם, הצעת זאמויסקי הוכיחה מחדש, כמה קשה היה, אפילו, למשכילי האצילים בפולין להבין את שאלת היהודים ברוח אהבת הבריות והצדק.70 דעות חדשות ברוח התקופה החדשה נשמעו רק בשנים האחרונות של קיום פולין בתקופת “הסיים של ארבע השנים” (1788–1791), שבה פרצה המהפכה הצרפתית הגדולה.


§ 21 הקהילות והוועדים עד שנת 1764.
המבוכות בפולין השפיעו במידה מרובה על שלטון הבית של יהודי הארץ. הקהילות ואיגודיהן הוכרחו להסתגל למשטר של כמה רשויות בשלטון המדינה. גביית המסים הקבועים והמיוחדים, משלוח שתדלנים לווארשה כדי להגן על ענייני הקהילות בפני המלך והשרים, המלחמה כנגד משפטי עלילות הדם והרדיפות שאינן פוסקות וכנגד ההפקרות מלמעלה ומלמטה – דאגות אלה היו, כמעט, עיקר תפקידם של ועדי הקהילות והארצות. כי ועד הקהילה היה אחראי לא רק לקהילה בכללותה, אלא גם לכל יחיד מחבריה. הממשלה הטילה על הפרנסים את האחריות על מס הגולגולת של כל יחיד וגם על חובות פרטיים של סוחרים יהודים, שפשטו את הרגל וברחו. ומובן ממילא, שהלחץ מצד הקהילה על יחידים התאים ללחץ, שהעיק על הקהילה מבחוץ. הכל ניתן להשגחת הקהל, ושום ענין פרטי לא היה מובטח בפני מניעות מצדו. בלי רשיונו אסור היה לעשות עסק חשוב ולחתום שטר חכירה. כל עיכוב בתשלום המס היה נענש על־ידי ראשי הקהל. הפרנסים היו מוכרחים לתקן תקנות כנגד האמידים שבבני הקהילה, שהיו משתמשים בקורבתם לשרי המלכות ומשתמטים מפרעון המסים ועל־ידי כך הכבידו על העניים את סבל המסים, שהיה קשה גם בלי זה. חוץ ממסי המלכות היו נגבים גם “סכומים” להוצאות הקהילה והועדים. מזמן לזמן נעשו מגביות מיוחדות לתשלומי ענשים או להוצאות לשם המתקת גזירה, שנגזרה על איזו קהילה מטעם השלטונות. הוצאות ממין זה היו על הרוב מוטלות על־פי החלטותיהם של ועדי הארצות בפולין ובליטה. כדי למלא את כל המוטל עליהן היו הקהילות המדולדלות מוכרחות לעתים קרובות ללוות כסף בריבית מבחוץ, מ“פריצים” עשירים, ובייחוד ממנזרים – הכרמליים, הדומיניקאנים, הפרנציסקאנים והישועיים. פגעי המאה השבע־עשרה גרמו לריבוי החובות, שהיו הקהילות חייבות לכמרים ואצילים, ובמאה השמונה־עשרה עלו עד למספרים עצומים: בשנת 1719 היתה קהילת קראקא חייבת יותר מחצי מיליון זהובים, באופן שרק הריבית בלבד עלתה יותר מעשרים אלף זהובים; חובה של קהילת פוזנה עלה בשנת 1750 לסך 400.000 זהובים, וכשבטלו בשנת 1764 ועדי הארצות – עלה חובם כמעט עד לשלושה מיליונים.

בתנאים כאלה לא היתה לקהילות ברירה אלא להטיל מסים על צרכי בית, על עסקי מסחר, מלאכה וקנין. מן הבשר ומצרכי אוכל אחרים היה נגבה “מס הסל” (קורובקה). יהודים ממקומות אחרים, שבאו לגור בעיר, היו משלמים מס מיוחד בשכר “חזקת ישוב”, אם בתשלום חד פעמי או לשיעורים במשך כמה שנים. אחד ממקורות ההכנסה החשובים ביותר היתה זכותה של הקהילה לתת ליחידים את ה“חזקה”, זאת אומרת, זכות הבכורה לפרנסה מסוימת. יהודי, שחכר מאת אציל פולני אחוזה, פונדק, טחנת קמח או “מחיה” אחרת, יכול היה להשיג מהקהילה מין מונופולין על פרנסתו, בתנאי שאחרי תום מועד חכירתו אין איש רשאי לדחוק את רגליו על־ידי הצעה טובה יותר לבעל האחוזה. כך קם מנהג החכירה העוברת בירושה והיורשים לדורותיהם נתחייבו לשלם מסים לקהילה. אולם, מכיוון שביטול ההתחרות לא היה נוח לבעלי האחוזות, הציעו הללו בסיימים המחוזיים כמה פעמים לאסור את רשות החזקה לקהילות. ובשנת 1714 החליט הסיים המחוזי בגרודנה לענוש את הקהילה, אם תשתמש ברשות מתן החזקה, בקנס של שלושים אלף זהובים – הסכום, שהיתה הקהילה מכניסה ממתן זכות הבכורה. החלטות כיוצא בהן נתקבלו גם בסיימים המחוזיים של בריסק דליטה ומינסק. בשנת 1720 הרחיקו לכת האצילים בסיים של גרודנה ומילאו את ידי נבחריהם בועד המלוכה לדרוש, שהחזקה תיאסר על הקהילות בכלל, ופרנסי הקהילות, העוברים על האיסור, דינם למיתה. אף־על־פי־כן נשאר הכל כמקדם. האיסור לקבל מאת החוכרים תשלום מיוחד על זכות החזקה יצא רק בסוף המאה מהועדה המיוחדת, שהוטל עליה התפקיד להנהיג ריפורמה כספית בליטה (1781).

הקהילות לא נמנעו מלהפיק ריווח אפילו מזכותן למנות רבנים. אם היו כמה רבנים מוצעים לרב הקהילה, היו פרנסי הקהילה בוחרים במי שנתן את הסכום היותר גדול – אם בתורת הלוואה ואם בתורת מתנה. אף שוועד הקהילות בליטה אסר בשנת 1691 עסקים כאלה איסור חמור, לא חדל מנהג זה. כמה מועמדים לרבנות היו מגיעים למטרתם על־ידי קניית כהונתם משר־העיר או מבעל־האחוזה ותפסו את כיסא הרבנות בזרוע, בסיוע השלטונות הפולניים. לפעמים הכניסה גם הכמורה הקאתולית את ראשה בבחירת הרבנים. בשנת 1742 העמיד הארכיבישוף מלבוב במישרת רב איש אחד בשם לבקו לאַנדיס, שהוא מכנהו בבוז בכינוי “כהן השקר” (“Pseudominister”) ונותן לו ייפוי כוח להשגיח, כי קהילת לבוב לא תבנה חוץ משני בתי הכנסת בעיר ובחוץ לעיר שום בתי תפילה, כפי שגזרו הקדמונים. עלבונות כאלה ליהדות ולקהילות גרמו תמיד לכמורה הקאתולית שמחה יתירה וגם נראו בעיניה כאמצעי להטפה דתית. ומעשה זה יוכיח: הבישוף קובאלסקי בלוצק, שידו היתה בעלילות הדם הנזכרות למעלה, שׂם לו לתפקיד לצוד נפשות בווהלין וגליציה לקאתוליות, ולשם זה שלח את כמריו להטיף בבתי כנסת וערך ויכוחים עם רבנים (1740–1752). פעם אחת דרש בבית־הכנסת בברודי הבישוף בכבודו ובעצמו ותבע את היהודים להתווכח עמו; ראשי הקהילה ענו על דרישה זו באיגרת, שהיה בה מעין תשובה על טענות הכמרים. הללו הוכיחו את אמיתות הנצרות על־פי סימן מובהק, שעם ישראל אבד את עמידתו ברשות עצמו עם חיזוק הנצרות; הקהילה טענה לעומת זאת, שבראש קהילות ישראל עומדים נבחריהן, ובפולין יש להן ועדי ארצות לשלטון בית. בתשובתם הגסה התאמצו המיסיונרים לסתור ראיה זו באמרם, כי האוטונומיה היהודית הנערצה אינה שווה כלום, מכיון שהקהילה מוכרחת למלא רצון השליטים הנוצרים: “כמה מתמימות הילדות, המעוררת צחוק, יש בדבריכם על תקיפותכם וחירויותיכם, בשעה שעליהם לקנות במחיר מאת האדונים הנוצרים אפילו את הזכות לקיים את מנהגיכם! אף הרב שלכם מקבל את משרתו לכל ימי חייו או לזמן קבוע מהנוצרי השליט. כיוצא בזה קונים אתם, לימי חייכם או לזמן קבוע, את תואר פרנס הקהל. לא בתי תפילותיכם ולא מנהגיכם אינם בטוחים בידיכם אם לא תשלמו מס למדינה בכללותה, וחוץ מזה לכל שר וסגן ויתר הפקידים”.71

צוררי ישראל יכלו באמת לשמוח: הדאגות הכספיות הקשות והלחץ, שאינו פוסק מבחוץ, גרמו, סוף סוף, לכך, שבמאה השמונה־עשרה הופרע הסדר הרגיל של שני המוסדות המרכזים לאוטונומיה היהודית, ועדי הארצות בפולין ובליטה, קודם שנתבטלו לגמרי. אך שב לאיתנו ועד ארבע הארצות מפורעניות המאה השבע־עשרה, פרצה מלחמת הצפון והמבוכות המדיניות שלאחריה, שגרמו לחלוקתה של פולין. שעת חרום זו השפיעה במידה שווה על כל ארבע הארצות: על פולין גדול וקטן, על ווהלין ועל רוסיה האדומה, המחוברת עם פודוליה. ניטל ערכן של הערים הראשיות בארצות ההן: פוזנה, קראקא, לובלין, אוסטרה ולבוב, ובמקומן קמו קהילות חדשות, שתפסו מקום בראש: קאליש, ליסא, סאנדומירז', פינצ’וב, ז’ולקיוב, פשמישל, ברודי, סאטאנוב. שלטונו של הועד המרכזי נתחלק בין ועדי המדינות הבודדות, שהיו מתכנסים על הרוב לפי דרישת גזבר המלכות בענין תשלומי מסים העומדים על הפרק. ועד ארבע הארצות לא היה מתכנס בין שנות 1700–1740 אלא לעתים רחוקות, ורק בתקופה האחרונה של קיומו (1740–1764) התחיל לפעול ביתר זריזות.72 אף פעולת ועד ליטה הולכת ומצטמצמת הן בשטח פעילותה והן בהשפעתה: בין שנות 1700–1761 לא נתכנס אלא שבע פעמים, ואף בכינוסים אלה לא השתתפו באי כוחן של כל הקהילות, שנמנו על ברית הקהילות.

החברה הפולנית, שהיתה שטופה שנאה לישראל, הביטה בעין צרה על וועד זה, שנועד בעיקר להילחם בתוצאות השנאה לישראל. בשנות הארבעים למאה השמונה־עשרה כבר נשמעו בסיים דעות, כי הערכת מס הגולגולת בידי ועד הארצות מתנגדת לטובת המדינה. צירים אחדים טענו, כי ה“סיים היהודי” גובה סכומים העולים הרבה על הסכום הכולל הקבוע מטעם המדינה ומשתמש בעודף למטרות נסתרות. לפיכך עלתה אפילו הצעה לעשות את היהודי היחיד למשלם מס תחת הכלל. בעוד שיהודי פולין וליטה העלו עד כאן מדי שנה שנה רק 280.000 זהובים קיוו, שלהבא אפשר יהיה להעלות את הסכום על־ידי הערכת יחידים. כידוע, נתקבלה החלטה כזו בסיים הוורשאי בשנת 1764 (למעלה, § 20). הטעם העיקרי לאיסור ועדי הארצות ולהנהגת הערכת מסים חדשה על סמך ספירה כללית של היהודים היו “מעילות” בגביית המסים מצד הקהילות והוועדים. וכך נחתך גורלו של המוסד המרכזי ביהדות הפולנית, שנתקיים כמאתיים שנה, אחרי גסיסה ממושכת. כשם שריכוז המס באמצע המאה השש־עשרה סייע לפרלמנט היהודי לתפוס עמדה תקיפה, כך היה לו הפיצול בשנת 1764 למכת־מוות. המשטר הפולני הישן מצא אפילו בשעת מיתתו זמן להחריב את ההסתדרות הלאומית הישנה של יהודי פולין, על־ידי הריפורמה הכספית. אמנם, הסתדרות זו התאימה למסגרת המדינה המעמדית – שלטון אוליגרכי, שהיה לעתים קרובות מעורר רוגז אפילו בין המוני היהודים. ואף־על־פי־כן הועילה הסתדרות זו במידה מרובה, לפי המצב בימים ההם, להגנת העם, המוקף שונאים מכל עברים, ולהחזקת האוטונומיה שלו.

אחד מבני הדור, שהיה עד ראיה למשבר זה (הוא דוב בירקנטאל מבוליכוב בגליציה), מספר בזיכרונותיו פרטים אלה (בלשונו העברית המגומגמת):

“וכעת אספר מהשינוי הגדול שנעשה במדינת פולין לשפלות בני עמנו ישראל והעבר מעט הכבוד שהיה להם תמיד מעת בואם לגור כאן מדינות פולין זה תשע מאות שנה עד שמלך פוניאטובסקי… והיו מאמינים אנשי פולין, שראשי מדינות אלופי בני ישראל, שהיו מוכרחים להיות תמיד בעיר ווארשא בעת הסיים הגדול בעסקי נתינת הכרגא דמלכא, ואמרו ה”פריצים" שאלו ראשי בני ישראל מבטלין (החלטות) הסיים הנעשה בהוצאות גדולות. והיות שבכל סיים היו הרבה מהם שונאי ישראל והיו מלשינים על היהודים, שתגזל מהם חרותם שהיתה להם מאז ולאסור להם המשא ומתן הטוב, (מכירת) שוורים ויינות ושאר דברים; והיות שדתי מדינות פולין היה שאחד מבני מדינה, היינו שלאכטיץ, יכול לעכב כשאומר אני איני מסכים לפונקט זה, והאמינו ה“פריצים” שהיהודים הראשים עושים זאת ושוכרים אנשי שלאכטית (אצילים) בדמים יקרים שיבטלו הסיים, לזה ציותה המלכות לבטל ראשי מדינות רבני ישראל ושישלחו קומיסארין ערלים מכל גלילות המדינות דעם פולין, שישאו המה בעצמם את מספר ראשי בני ישראל, שישלמו היהודים לפי ערכם ולא יצטרכו לשום עליהם ראשים, שיבטלו לנו כל דתי מדינתנו."73

דברי דוב מבוליכוב כי השתדלנים, שפעלו בוורשה בשם הוועדים, השתדלו תמיד להשפיע על צירי הסיים שימנעו גזירות על בני־ישראל, נכונים הם, אולם הוא הראשון מבני־הדור המספר לנו, ששתדלני היהודים היו משתמשים בזה ברשות “הוויטו” של כל אחד מהצירים ועל־ידי זה הכניסו ערבוביה לעבודת הסיים. עדותו של דוב מבוליכוב נאמנה היא, שהרי על־ידי קשרי המסחר שלו (הוא היה סוחר יינות גדול בגליציה) היו לו מהלכים בין רבי האצילים. יש, איפוא, לשער, כי אחד הנימוקים לביטול הסיים היהודי, הוועדים, היתה השאיפה להרחיק מחצר המלכות ומוועדות הסיים את שליחי ישראל, שהיו פועלים בניגוד לצוררים.

אותו דוב מבוליכוב מספר לנו גם על כמה מאורעות מאחורי הקלעים בשעת מיפקד היהודים מטעם הסיים. מכיוון שהספירה נעשתה כדי להגדיל את הכנסות המדינה ממס הגולגולת של היהודים (במקום זהוב אחד לגולגולת לפי ההערכות הקודמות – שני זהובים), והפרנסים חששו שהקהילות עתידות ליפול תחת המשא, היו מוסרים לממוּני המדינה הרבה פחות מן האמת, ובייחוד לא נמנו הילדים הקטנים, שהיו אף הם חייבים במס לגולגולת. דוב מבוליכוב מודה, שאף ידו היתה ב“מעל” הזה, כדי להימנע מדילדול: כשבאו ממוני הספירה לבוליכוב, הסביר לפקידי הקהילה ולחבריה, ובייחוד לעניים המטופלים במשפחות גדולות, שיכולים הם להשמיט חלק מילדיהם. מ־1300 היהודים שבקהילה נמנו בסך הכל רק 833 נפש.74 וכשדרשו ממוני המלכות לפי החוק, ששניים מנכבדי הקהילה יקיימו בשבועה שאמנם המספר נכון הוא, נשבעו הפרנסים בלי היסוס. אמנם, תמיד היו מצויות עקמומיות בהערכות של מסים, אבל הפעם נוסף גם נימוק מדיני: המשטר הישן הרגיל את היהודים לראות את המלכות ככוח צורר, והנרדפים עמדו על נפשם בתחבולות מלחמה. אפילו מחבר הזכרונות הנזכר, שלא היה מחוסר השכלה ולא נמנע מלעיין בספרי הנוצרים, ראה במלחמת האזרחים (הקונפדרציה של בּאַר) ובחלוקת פולין עונש בידי שמים לארץ הגזירות והרדיפות, לאדום החדשה. הייפלא, איפוא, כי איבה כבושה נשמרה בלב היהודי, שראה בעיניו את הרציחות המשפטיות בתקופת עלילות הדם, את “טבח אומאן”, מעשה בעלי הקונפדרציה של בּאַר, את תעלולי האצילים ומעשה האיבה של העירוניים הנוצרים? ההרפתקאות, שעברו על יהודי פולין במאה השמונה־עשרה, עוררו על כרחם בנפשם מרירות רבה והשכיחו מלבם את זכרון הימים הקדומים, שבהם היתה פולין מקלט בטוח לאבות אבותיהם, שנרדפו במערבה של אירופה.


§ 22 הספרות הרבנית והעממית.
הירידה החברתית והכלכלית של יהודי פולין אחרי גזירות שנות ת“ח ות”ט לא היתה עשוייה להרחיב את אפקיהם הרוחניים המצומצמים. אם התקופה הקודמת, ימי פריחתה של תרבות ישראל בפולין, כבר הצטיינה בשלטונה התקיף של הרבנות בבית המדרש ובספרות, הרי נעשתה עכשיו הרבנות, שהנה היתה משלימה עם “החכמה החיצונית” והנה יוצאת עליה למלחמה, אויבת לכל רמז של “חופש הדעות”. בתקופת הירידה היתה פורחת דווקא תורת המסתורין, שניזונה מצערו של העם ומייסוריו.

רוח התלמוד, שטופחה על־ידי כמה דורות של רבנים וראשי־ישיבות, לא התפשטה במידה שווה בכל הארץ. בווהלין ופודוליה, החלק הפולני של אוקראינה, שנפגעו ביותר על־ידי שנות הפורעניות (1648–1658), באה ירידה עצומה בחיי הרוח של הקהילות. ידיעת התלמוד, שהיתה לפנים קניין רוב העם (כרך ששי, § 41), נעשית כאן לאט לאט לנחלת חוג מצומצם של תלמידי חכמים. אפילו מספר הרבנים ירד באותן המדינות, שבהן נחרבו בשנות השואה מאות קהילות חורבן גמור וחכמים רבים הוכרחו לצאת לגרמניה, לאוסטריה ולאֶלזאַס שבצרפת. רבנים מובהקים ותופשי ישיבות מצויים רק בקהילות הגדולות (לבוב, ברודי, אוסטרה, קרימינץ, דובנה). אף ערכם של המרכזים הרוחניים הקדומים בפולין עצמה פוחת והולך: בראש הקהילות של פוזנה, קראקא ולובלין אין אנו מוצאים אלא רבנים מעטים מפורסמים. רק בליטה לא זזו עמדות הרבנות, אבל אף כאן פועלים עדיין רק חכמים ממדרגה שניה. בפולין ובליטה אין אנו מוצאים בתקופה זו רבנים, המגיעים לגדולתם של ראשי המדברים בתקופה שקדמה: רש“ל, רמ”א, מרדכי יפה או מהר“ם מלובלין, שכולם הניחו בספרות הרבנית עקבות שלא נמחו. אפילו בארבע אמות של הלכה אין לנו כאן אלא יצירה של “אחרונים”. כמקודם, מתחברים פירושים ארוכים ו”חידושים" למסכתות שונות של התלמוד – ואפילו לאותן, שזה כבר ניטל ערכן לחיי הדת של העם. כגון חיבוריו של הרב אהרן שמואל קיידנובר (מהרש"ק), שברח בשעת עליית המוסקוביים על וילנה בשנת 1655 ונתמנה לרב בקראקא, פירוש על סדר קדשים בשם “ברכת הזבח”. כמה פירושים והשלמות נתחברו בימים ההם ל“שלחן ערוך”. משה רבקהש, שברח אף הוא מוילנה בשנת הפורענות ההיא, לקט בבקיאות רבה את כל המקורות לדיני “השלחן ערוך” וצירף לו את חיבורו בשם “באר הגולה”. מאוד נתחבב בישיבות הפירוש המפולפל ל“שלחן ערוך” בשם “מגן אברהם” מאת ראש ישיבת קאליש אברהם אבלי גומבינר, שאבותיו נהרגו בימי הפרעות של גדודי צ’ארניצקי בקהילות פולין גדול. ב“שאלות ותשובות” שלהם התנצחו גדולי הרבנים בפולמוס חריף על דקדוקי עניות של איסור והיתר ועל הלכות התלויות בשערה. ראש ישיבת מינסק (משנת 1766 רב במיץ) אריה ליב, הידוע בשם ספרו “שאגת אריה” דן בספרו זה באריכות בשאלה, באיזו יד צריך לקיים איטר את מצוות הנחת תפילין, ודברי פילפול אלה היו נערים בני שלוש עשרה לומדים בעל־פה כדי לדרוש בהם ברבים בחגיגת בר מצוה. אנשים מטיפוסו של בעל “שאגת אריה” היו מצויים בליטה בשפע. גיבורים אלה במלחמתה של תורה היו מכונסים בארבע אמות של הלכה, ולא היה לכם כל עניין במקצועות אחרים, וכל שכן במדע חילוני.

יוצא מן הכלל בעולם מצומצם זה היה הרב של עיר מינסק יחיאל היילפרין (לערך 1670–1746), מחבר הספר הגדול “סדר הדורות”. שלושת חלקי הספר כוללים, ראשית, את פרשת המאורעות העיקריים בדברי ימי ישראל מימי המקרא ועד שנת 1796; אחר־כך, שמות כל התנאים והאמוראים ועל יד כל אחד ואחד מראה מקום לדבריו בהלכה ובאגדה (חלק שני), ולבסוף רשימת שמות המחברים והספרים שלאחר התלמוד (חלק שלישי). בייחוד חשובים מראי המקומות שבחלק שני, שנתנו להיסטוריון בדורות האחרונים אמצעי חשוב כדי לעמוד על ייחודו האישי של כל אחד מחכמי התלמוד. במקצוע דברי הימים אין היילפרין מוסר אלא דברי הספרים, שקדמו לו: “יוחסין” של אברהם זכות, “צמח דוד” של דוד גאנז ועוד, בלי שום ביקורת. על המאורעות שבדורו עובר הוא כמעט בשתיקה גמורה, ואינו מזכיר, אפילו, את התנועה המשיחית של שבתי צבי. דברי ימי ישראל אינם בעיניו אלא שלשלת דורות של חכמים וצדיקים, הטווים את חוט המסורת הדתית. ואולם לבני דורו של היילפרין לא היה ענין אפילו לצורה זו של היסטוריה, הקרובה לרוחם ביותר: הספר נדפס רק עשרים וחמש שנה אחרי מות מחברו בארץ נכריה (קארלסרוּהֶ 1769).

לא בבית המדרש ולא בספרות לא היה בימים ההם כל מקום למדע חילוני ולפילוסופיה דתית. המשכילים היחידים בימים ההם היו הרופאים, שהיו על הרוב לומדים רפואה ופילוסופיה באיטליה, באוניברסיטה של פאדובה. את הדרך לפאדובה פילסו לצעירי ישראל המתלמדים הנוצרים בפולין. נראה הדבר, שקצת מן המועמדים להיות רופאים, רובם מבני לבוב, קראקא, לובלין, וילנה וגרודנה, היו נשלחים לפאדובה מטעם הקהילות ועל חשבונן, כדי שיוכלו אחר־כך לעמוד בראש בתי־החולים של הקהילות. מתעודות האוניברסיטה של פאדובה נראה, כי בין שנות 1650–1730 הוכתרו שם בתואר דוקטור לרפואה כחמישים “עברים פולנים”. כידוע, נתחלקו הסטודנטים בפאדובה ל“אומות” (כרך ששי § 16), וכל סטודנט חדש חייב היה להצטרף לבני ארצו ולשלם לקופתה תרומה שנתית מסויימת בשכר חסותה. אולם, בשנת 1654 החליטה החבורה הפולנית, שלא להכניס יהודים “כדי שלא לטמא זכרון אנשים מצויינים ונאורים על־ידי שמות של כופרים”: סטודנטים יהודים קיבלו רק כרטיס של חסות בשכר שלושה דוקאטים. כמה סטודנטים יהודים הרגישו בזה משום עלבון ונכנסו לחבורה הגרמנית, אבל הפולנים דרשו, כי בני חסותם, שנמחו מן הספר מטעם דתי, יוסיפו לשלם לחבורה הפולנית את תרומתם כמקודם. בני הפריצים, חניכי בתי המדרש של הישועיים, הראו גם בחוץ לארץ את אי־הסובלנות, שירשו ממוריהם בארץ מולדתם. גם בפאדובה לא נעקרו הסטודנטים היהודים מסביבתם הלאומית, כי לפי חוקי העיר חייבים היו לגור דווקא ברחוב היהודים. לפיכך נכנסו הרופאים, גם בשובם למולדתם, לחיי הקהילה כיהודים נאמנים, וקצתם נתפרסמו בפעולתם לטובת הכלל. אין שום סימן לתנועה של חירות הדעת בין רופאי ישראל בפולין בימים ההם. משני הרופאים המפורסמים בוילנה אהרן גורדון (1695–1720) ויקותיאל גורדון (1730–1752), עורר עליו האחרון את חמתם של הרבנים המחמירים, אבל לא חלילה מטעמי אפיקורסות אלא, אדרבה, משום חיבתו לקבלה ולמסתורין. בשנות נדודיו בפאדובה נתקרב אל המשורר והמקובל משה חיים לוצאטו החשוד בשבתאיות ונעשה נביא לתורתו (להלן § 58). במכתבו לוילנה מפאדובה כותב יקותיאל: “מרוב אהבת התורה אמרתי לעזוב את חכמתי החיצונית עד שהוגד לי מפי מגיד: אחוז בזה וגם מזה אל תנח ידך”.75 יקותיאל גורדון חיבר כתבים אחדים בקבלה ורובם לא פורסמו.76

רק אחד מרופאי ישראל מפולין, שלמדו בפאדובה, עשה נסיון להכניס את חכמת הטבע לספרות העברית. הוא טוביה בן משה הכהן, שאביו היה רב בעיר נארול בפולין וברח בשנת הרעה ת“ח עם בני ביתו למיץ שבצרפת. טוביה נולד במיץ בשנת 1652. לאחר שמת עליו אביו בילדותו הלך לפולין ולמד שם בישיבות, אבל לא תפס שם מקום. הלא כה דבריו בהקדמה לספרו “מעשה טוביה”: “הדלות והגלות והמלחמות אשר בארץ הלזו וצרות רבות תכופות, הוה על הוה ושבר על שבר… אמרתי מה לי פה, ארחיק נדוד ואל אראה ברעה אשר תמצא את עמי”. ביחד עם אחד מחבריו הלך טוביה לאיטליה כדי לעסוק שם בלימוד הרפואה, אולם בדרך הגיעו לעיר האוניברסיטאית הפרוסית פראנקפורט דאוֹדר. שני הצעירים ביקשו מהדוכס הגדול של בראנדנבּוּרג את הרשות ללמוד באוניברסיטה, שהיתה סגורה ליהודים, והדוכס לא רק ניאות להם אלא אפילו תמך בהם. חכמי האוניברסיטה הפרוטסטנטים ערכו וויכוחים בדת עם צעירי ישראל מפולין, שנתגלגלו לשם, והוכיחו להם, שאין ליהודים שום ענין לחכמות חילוניות. וטוביה נדר נדר, שלא ינוח ולא ישקוט עד שיוכיח, כי לא נס ליחו של ישראל ועדין מסוגל הוא להוציא מקרבו משכילים. מפראנקפורט דאודר הלך לפאדובה, למד שם בשקידה חכמת הטבע, פילוסופיה ורפואה ואחר־כך שב לפולין. משם יצא לקושטא על מנת להשתקע בה וחיבר מין אנציקלופדיה של מדעים בשם “מעשה טוביה” (דפוס ראשון וויניציאה 1708, חזר ונדפס כמה פעמים). הספר מחולק לשני חלקים, שמהם עוסק הראשון בחכמות עיוניות והשני בחכמות שימושיות. החלק העיוני מחולק לחמישה פרקים, העוסקים במיטאפיסיקה ובחקר אלוה, באסטרונומיה, בגיאוגרפיה, באנתרופולוגיה ובתורת ארבע היסודות: אש, מים, רוח ועפר. החלק השני עוסק בגוף האדם וברפואה. ספרו של טוביה הכהן היה לאור גדול בימים ההם, שבהם חסרה כל ספרות מדעית בעברית. אולם רק מועטים העזו לשאוב ממעיין זה, כי בכל שאיפתו של המחבר להיראות כנאמן לדת, בולטת המגמה השכלתנית. למשל, מפרש הוא את האמונה ביסורי החוטאים בעולם הבא בדרך זו: הנשמה, שהורגלה לתאוות העולם הזה וחסרה את הלבוש הגופני, מרגישה צמאון להנאות חושיות שלא ניתנו להתמלא, וזה הוא עונש הגיהנום. אף בנוגע לתקוות המשיחיות נוטה הוא לדעה, הדומה לשיטתו של יוסף אלבו בעל ה”עיקרים" (כרך חמישי § 54), שאמנם, אמונה זו משובחת, אבל אינה נמנית על עיקרי היהדות. זילזול זה באמונה המשיחית בא, בלי ספק, בעקב תבוסתה של תנועת שבתי צבי, שלפי דברי טוביה הכהן המיטה חרפה על ישראל בעיני הגויים.

כאמור, לא היה יחס התקופה עשוי להטות אוזן קשבת לדברי המשכילים. קולותיהם הבודדים הוחרשו על־ידי קינות הסובלים, שביקשו בדת נחמה ותרופה ללב. העם היה ממלא את בתי־הכנסת ומקשיב רב קשב לדרשות המגידים והדרשנים, שהכניסו את הלבבות לעולם הקסמים של אגדה והמדרש או לעולם הדמיון של הקבלה. בעוד שהרבנים, הדורשים בהלכה, לא מצאו אלא קהל מועט, היו חביבים על העם דווקא אותם הדרשנים, שגילו לשומעיהם רזי העולם הבא, תורת הגילגולים של הקבלה, פרטים על גן העדן וגיהנום, סיפורי מעשיות על שדים ומלאכים וכדומה. חביבים היו על העם גם ספרים, שיש בהם משום חסידות יתירה, הם ספרי המוסר, שהיו מתורגמים גם ללשון העם. ספר, המציין את רוח הדור, הוא “יסוד יוסף” מאת הרב המקובל יוסף מדובנה בסוף המאה השבע־עשרה. ספר זה, שלא נדפס בחיי המחבר, נעבד בידי צבי הירש קיידנובר, בנו של הרב מקראקא אהרן שמואל הנזכר למעלה, ויצא בפראנקפורט בשנת 1705 בשם “קב הישר”. לאחר שנים אחדות נתפרסם הספר גם באידיש77 ונעשה כמין אורים ותומים להמון, ובייחוד לנשים. המוסר, שהמחבר מטיף לו, מצטיין באהבת הבריות, בהשתתפות בצערם של הנדכאים והעשוקים, ובייחוד בדבריו הגלויים נגד הגבירים והפרנסים. המחבר מנבא לעושקיהם של עניי הקהילה יסורי גיהנום.78 אבל עיקר דבריו סובב על מוראות העולם הנסתר: “בן אדם, אם אתה יודע (אילו ידעת) כמה שדים מסיטרא אחרא אורבים על רביעית הדם שבלב האדם ודאי היית משעבד גופך ונשמתך להבורא יתברך” (פרק א'). כל חללו של עולם מלא, לדעת המחבר, רוחות המתים, שלא מצאו תיקונם בעולם הבא מפני חטאיהם, ורוחות רעות, המבקשות לאחוז בבני אדם ולבלבל את רוחם. והוא מביא לראיה כמה וכמה “סיפורי אמת” על בני אדם, שנתאבקו עם השדים ועל בעלי מופת, שיש בידם לגאול את בני האדם על־ידי גירוש הדיבוקים. בין יתר הסיפורים מספר הוא על גירוש שדים מבית אחד בפוזנה. המזיקים לא נתנו מנוח ליושבי הבית ימים רבים; נעשו סגולות בעצת כמרים פולנים, אבל כשה“פעולות” לא הועילו ביקשו את ר' יואל בעל שם מזאמוז', המפורסם בימים ההם, שיהיה להם לעזר. בעל השם "התחיל להשביע את השדים בשמות קדושים, להודיע אותו מאיזו סיבה הם באים לבית זה, אשר הוא בית דירה לבני אדם, והשיבו השדים, שהבית הזה שייך להם לחלוטין על־פי דין ודברים שיש להם על־פי דין ודת התורה, “כי היה איש אחד דר בבית, שהבית היה שייך לו בימים הקדמונים, ושמו היה כך וכך, והיה האיש הנזכר צורף, והיה דר עם שידית אחת והוליד בנים זדים ובנים משחיתים, וגם הוליד מאשתו גם כן בנים, ומת האיש הצורף במלחמה הוא ויורשיו, ועתה אין לו שום יורש ואנחנו היורשים”. הדברים הגיעו לפני בית־הדין של רבני פוזנה במעמדו של יואל בעל השם הנזכר, “ויצא פסק מאת בית־הדין, שאין לחיצונים (השדים) שום דין ודברים ולא שום חלק בבית הנזכר, כי עיקר דירתם הוא במדבר ולא בישוב. ואחר הפסק השביע יואל בעל שם לחיצונים שמוכרחים הם לצאת מן הבית למקום יערות ומדבריות” (קב הישר פרק ס"ט). לא לחינם כתב הרופא טוביה הכהן בספרו הנזכר, כי בשום ארץ אחרת אין עוסקים כל כך הרבה בשדים וברוחות, בכשפים ובגירוש דיבוקים וכיוצא בזה, כמו בפולין.

התפתחות הספרות בשפת העם אידיש נשתנתה עכשיו מתקופתה הקודמת (כרך שישי §§ 32, 42). בראשיתה היתה ספרות זו בעיקרה תרגום וחיקוי לסיפורי המקרא, כעת, לאחר שהמקרא נעשה שגור בפי הנשים בעזרת התרגומים הרבים, ובייחוד על־ידי החומש לנשים “צאינה וראינה”, אנו מוצאים בה ליקוטים מדברי אגדה, מתורת הקבלה והמוסר. אצבע הזמן הוא, שמתחילת המאה השמונה־עשרה מתפשט בעם הספר “מנורת המאור” מאת החכם הספרדי יצחק אבוהב, מקובל מימי הביניים, הראשון בתירגומו לאידיש על־ידי משה פראנקפורט שנתפרסם בשנת 1701. בשבעת פרקיו, המכונים “שבעת קני המנורה”, מרצה הוא את כל שיטת המוסר, חקר האלהות ועיקרי האמונה של היהדות מן האגדה והמדרש בהרצאה עממית. בצד החומש לנשים הנזכר, שאף הוא ספוג כמה יסודות האגדה, קם ספר זה – מעין מדרש לנשים – שהיה מקור דעת למחצית העם. בימים ההם זכה לפירסום גדול גם ספרו של יצחק בן אליקום מפוזנה, “לב טוב”, (נדפס בשנת 1620 בפראג בעברית, חזר ונדפס בשנת 1641 בקראקא בצירוף תרגום באידיש).79 בעשרים פרקי הספר משתדל המחבר לגלות את המאור המוסרי למצוות הדת הישראלית; יועץ הוא למי שאינם מבינים את התפילות בעברית להתפלל בלשון שהם שומעים, כי אלוהים יִרְאֶה ללבב. מחבר אחר, חנוך הנדל קירכהן מציע בספרו “שמחת הנפש” (פראנקפורט דמיין 1707) כמה רפואות לא רק לנפש אלא גם לגוף, ומוסיף לעצותיו הטובות גם פתגמים מוסריים בלשון המדוברת.80 המחבר מותח ביקורת על סדר החינוך בימים ההם, המזלזל בפשוטו של מקרא ובפירוש המלים של התפילה וממלא את מוח התלמיד דברי הלכה ופילפול.

בצד ספר המוסר “קב הישר” הנזכר למעלה פשט במאה השמונה־עשרה ספר אחר ממין זה בשם “שבט מוסר”, מאת אליהו הכהן מאיזמיר, בן דורו של שבתי צבי (התרגום לאידיש פורסם בגרמניה בשנות 1726, 1732 וחזר ונדפס כמה פעמים). ב“שבט” זה יסר את נפשות המאמינים על־ידי ציורים מבהילים מחיי הגיהנום, כגון אלה: “גיהנום של מטה מקום גדול מחזיק רבבות, וכל מה שמתרבים הרשעים גם כן מתרחב יותר. יש שם כמה מיני מדורות, זו קשה מזו, לדון שם לכל אחד ואחד כפי העונש הראוי לו. והאש הנמצא שם הוא גדול ששים פעמים מהאש של עולם הזה, ויש שם גחלים כהרים וגבעות, ונמצא בתוך גיהנום נהרי נחלי זפת וגפרית שנובעים מן התהום. ויש שם כמה מיני מזיקים ומחבלים משונים ומכוערים להעניש את הרשעים, ונותנים כל מכות משונות באותו גוף, יש מי שתולין וחונקים אותו, ויש מי שהורגים אותו, ויש מי שנוקרין את עיניהם, ויש מי שתולין אותם בקדקדי ראשיהם – הכל לפי כבדות העבירות שעשה” (פרק כ"ו). – “אוי למי שאינו חושב, כי עפר הוא ואל עפר ישוב, אוי למי שאינו חושב בבעתותא דמלאך המות, אוי למי שאינו חושב ביציאת הנשמה, אוי למי שאינו חושב בצער של חיבוט הקבר, אוי למי שאינו חושב בצער הרימה והתולעה, אוי למי שאינו חושב במיתות משונות ובגלגולי הנשמה. איך יכול אדם להתגאות בחכמתו וגבורתו ועשרו ובריאותו ויפיו ורוב בניו”? (פרק ב').

כך הטיפו ספרי המוסר להמונים שיינזרו מכל תענוגי עולם הזה, שלא ימלאו צחוק פיהם ויחשבו כל הימים רק על המות. צבי הירש חוֹטְש מקראקא, שבתאי נסתר, תירגם לאידיש את חלקי המוסר של ספר “הזוהר” (“נחלת צבי”, פראנקפורט דמיין 1711).

אולם באותם הימים עצמם תפסה אידיש מקום חשוב גם במקצוע היצירה הדתית היוצאת ממעמקי הלב, במקצוע התפילה: השתפכות הנפש ויראת השמים של ה“תחינות”, אותן השיחות התמימות של נפשות רצוצות עם אלוהים, שנתחברו בידי גברים או נשים ונועדו לתפילת נשים בלבד. פיוטים חפשיים אלה נעשו ברבות הימים כעין תוספות לתפילות הסידור והמחזור. בתחינות ההן, שנוצרו על־ידי העם בשפת דיבורו, באו רגשות המאמינים לידי גילוי יותר מאשר בפיוטים הקדומים הספרותיים. אף סיפורי הגזירות בשיר ובפרוזה נתחברו עכשיו לעתים קרובות באידיש, ואילו בהרצאות על שחיטות 1648–1656 דיברו כמעט כולן בעברית. יש לנו תאור באידיש לתנועת ההיידאמאקים בשנת 1768 מאת עד־ראיה (“מעשה גדולה מן אומאן ואוקריינה”), שבו מספר המחבר על המאורעות העיקריים של טבח אומאן ושאר הגזירות של אותה שנת הפורענות בדיוק רב ואף בחום הרגש של אדם, שנפגע בעצמו מן הפורענות.81

אולם, נחלתה העיקרית של אידיש היתה כמלפנים הספרות היפה: “סיפורי מעשיות” חדשים או מתורגמים, סיפורים היסטוריים ומחזות על־פי המקרא, בייחוד מעשה מכירת יוסף ומגילת אסתר. כמה מן המחזות הללו הוצגו על הבימה ושימשו התחלה לתיאטרון היהודי העממי.